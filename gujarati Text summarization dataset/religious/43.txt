<doc>
<docno>43.txt</docno>
<title>અમૃત નદી ગંગા ઉત્તમ તીર્થ અને ત્રિભુવનનું નિર્મળ વસ્ત્ર છે </title>
<text>

- આદ્ય શંકરાચાર્યે ગંગામૈયાને આ પ્રમાણે સંબોધન કર્યું છે - 'હે જહ્નુતનયે! તું પુરુષના રૂપમાં બ્રહ્મા, વિષ્ણુ અને મહેશ છે. સ્ત્રી રૂપમાં તું ઉમા, રમા અને સરસ્વતી છે. હે પરમ ઐશ્વર્યશાલિની! તું નિરાકાર, બ્રહ્મમયી અને અપાર મહિમાવાળી છે. આ ધરતી પર તું જળનું રૂપ ધારણ કરીને લોકોના સંતાપને દૂર કરતાં વહી રહી છે.'

ગી તામાં ભગવાન શ્રીકૃષ્ણે પોતાની અનેક વિભૂતિઓનો ઉલ્લેખ કરતાં કહ્યું છે કે - 'નદીઓમાં હું ગંગા છું.' ભગવાન વિષ્ણુના ચરણકમળોમાં થઈને, બ્રહ્માજીના કમંડળમાંથી અવતરિત થઈને, મહાદેવ શંકરની જટામાંથી નીચે પડીને, ધરતી પર લોકોના કલ્યાણ માટે વહેતી પુણ્યસલિલા, ત્રિપથગા, પતિત પાવનકારી, સુરનદી જેવાં અનેક વિશેષણોથી વિભૂષિત 'ગંગા' સર્વ નદીઓમાં શ્રેષ્ઠ છે. ગંગા દશહરા કહેવાય છે. સ્કંદ પુરાણમાં કહ્યું છે તેમ - ચોરી કરવી, હિંસા કરવી, પરસ્ત્રીગમન એ શરીરથી થનારાં ત્રણ પાપો છે. અસત્ય બોલવું, ચાડી ખાવી, કરડું બોલવું અને નિરર્થક બકવાસ કરવો એ ચાર વાણીનાં પાપો છે. બીજાના ધનની ઈચ્છા કરવી, અનિષ્ટ વિચારવું અને ખોટો આગ્રહ રાખવો એ ત્રણ મનનાં પાપો છે. ગંગા આ દશ પાપોને હરે છે એટલે તેને 'દશહરા' કહેવામાં આવે છે.

આદ્ય શંકરાચાર્યે ગંગામૈયાને આ પ્રમાણે સંબોધન કર્યું છે - 'હે જહ્નુતનયે! તું પુરુષના રૂપમાં બ્રહ્મા, વિષ્ણુ અને મહેશ છે. સ્ત્રી રૂપમાં તું ઉમા, રમા અને સરસ્વતી છે. હે પરમ ઐશ્વર્યશાલિની! તું નિરાકાર, બ્રહ્મમયી અને અપાર મહિમાવાળી છે. આ ધરતી પર તું જળનું રૂપ ધારણ કરીને લોકોના સંતાપને દૂર કરતાં વહી રહી છે.'

સંસ્કૃત સાહિત્યમાં પોતાના ઉત્તમ સર્જનથી 'પંડિતરાજ'નું બિરુદ પામેલા ભક્તકવિ જગન્નાથે 'ગંગાલહરી' નામના સ્તોત્ર કાવ્યમાં ગંગાનું ભાવવિભોર હૃદયે સ્તુતિગાન કર્યું છે. એ મુજબ ગંગા અમૃત નદી છે. તેનંમ જળ ધરતીનું સૌભાગ્ય છે. મહાદેવનું ઐશ્વર્ય છે. વેદોનું સર્વસ્વ છે અને દેવોનું પુણ્ય છે. તેના પ્રવાહનું દર્શન ખૂબ પાવનકારી છે. ગરીબ માણસની એક નજર જો ગંગાના પ્રવાહ પર પડે તો તેની ગરીબાઈ દૂર થાય છે. કામીજન પણ પાપમુક્ત બની જાય છે. ગંગા શબ્દનું સ્મરણ 'મનોતિશામક' એટલે કે મનને શાંત કરનારું છે. એનું ગાન દુઃખોને વિદારનારું છે. એમ કહેવાય છે કે દુર્લભ એવું વિષ્ણુપદ દાન, ધ્યાન, યજ્ઞા કે તપથી નહિ પરંતુ ગંગાની કૃપાથી પ્રાપ્ત થાય છે. આંધળા, બહેરા, મૂંગા, લંગડા, મંદબુદ્ધિવાળા અને નિરાધાર લોકોની તે ઉદ્ધારક છે. ગંગાના સ્મરણ, દર્શન, સ્નાન, આચમન તથા પૂજનથી વિશેષ પુણ્ય મળે છે. તે પાપોનો નાશ કરી મનુષ્યને પવિત્ર બનાવે છે. ગંગાને મુક્તિદાયક માનવામાં આવે છે. જીવનના અંતિમ સમયે માણસના મુખમાં એક-બે ચમચી ગંગાજળ મૂકવાની પ્રથા છે.

ગંગા સર્વધર્મનું મિલન સ્થાન છે. ઉત્તમ તીર્થ છે. ત્રણ લોકનું નિર્મળ વસ્ત્ર છે. તે સ્વર્ગમાં મંદાકિની રૂપે, ધરતી પર ભાગીરથી રૂપે અને પાતાળમાં ભોગવતી રૂપે વહીને સર્વની મનોકામનાઓ પૂર્ણ કરે છે. ગંગાની માટીનું તિલક પણ અજ્ઞાાનરૂપી અંધકારને દૂર કરે છે. સ્વર્ગ પ્રાપ્તિનો સરળ માર્ગ ગંગાના નામસ્મરણમાં નિહિત છે. પુરાણોમાં ગંગાની કાલ્પનિક મૂર્તિનું ચિત્ર જોવા મળે છે. એ મુજબ ગંગાનું મુખ ચંદ્ર સમાન છે. તેના મુકુટમાં ચંદ્રકલા વિકસી રહી છે. તેના ચાર હાથ અનુક્રમે ઘડો, કમળ, વરદાન અને અભયની મુદ્રામાં જોવા મળે છે. ગંગાનાં પવિત્ર વસ્ત્રો અને આભૂષણો અમૃતની ધારા જેવાં છે. મગર તેનું વાહન છે. ગંગાની આવી મૂર્તિ સંસારરૂપી અગ્નિમાં શેકાતા લોકોનું રક્ષણ કરે છે. બ્રહ્મસ્વરૂપ ગંગાને નમસ્કાર, નમસ્કાર, સદા નમન હો.

ગંગામૈયાનો મહિમા અપરંપાર છે પરંતુ દુઃખની વાત એ છે કે લોકો તેને સતત ગંદી કરતા રહે છે. આપણા સૌની જવાબદારી છે કે આપણી સંસ્કૃતિ અને સભ્યતાનું રક્ષણ કરનારી ગંગામૈયાને પ્રદૂષણથી મુક્ત કરવા કટિબધ્ધ બનીએ. સુજ્ઞોષુ કિં બહુના?
</text>
</doc>
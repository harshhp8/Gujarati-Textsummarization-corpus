<doc>
<docno>1.txt</docno>
<title>કૃષ્ણ હોવું એટલે શું ? </title>
<text>

કૃષ્ણ હોવું એટલે, જાતે હોવું. પોતે હોવું. જેવા હોવું તેવા રહેવું અને તેવા જ દેખાવું.
આપણે ક્યાંક રસ્તો ચુકી તો નથી ગયા ને ? જન્માષ્ટમીની મોડી સવારે, રજાની નિરાંતમાં, કોરોનાનાં વધતા કેસોના સ્ટીરીયો ટાઈપ સમાચાર scroll કરતા કરતા, વોટસએપ પર આવેલા એકનાં એક ઈમેજીસ ફોરવર્ડ કરતા કરતા, જો આપણને માત્ર રાતે શું ખાવું અથવા 'પીવું' છે,  તેનાં જ વિચારો આવે છે તો આપણે ચેતવાની જરૂર છે. યેસ, રેડ સિગ્નલ પર ઉભા છીએ. ધ્યાન એ રાખવાનું છે કે આપણે ત્યાંને ત્યાં ગાડી પાર્ક કરી દેવાની નથી.
Warmup કર્યા પછી, મુખ્ય વિષય પર તરત પરત આવીએ. કૃષ્ણ................................................
હા, કોણ છે કૃષ્ણ? 
બાકી બધા ભગવાનો કદાચ ભગવાન હશે પણ કૃષ્ણ તો 'સ્વ' છે. સૌ છે. બધી સ્થિતિ પરિસ્થિતિમાં, સંજોગોમાં, ક્રૃષ્ણ આપણને સચેત કરે છે, આપણી અંદરનો માણસ બનીને. મોટા ભાગે આપણને કહી જ દેતો હોય છે કે, હવે આમ થવાનું છે, કરવાનું છે. પણ આપણે કરતા નથી. પદ, પૈસા, પાવર, પ્રશંસા, પ્રતિષ્ઠા, પ્રેમ (કહેવાતો), પુણ્ય (મનાતું), મેળવવા આપણે ભાન ભૂલી જઈએ છીએ. google map ની જેમ આપણો જીવનનો મેપ તો સાચો હોય છે, પણ આપણે ખોટી જગ્યા પર ટર્ન લઈ લઈએ છીએ.
ફરી સવાલ ત્યાં જ આવીને અટકે છે કે, તો પછી કૃષ્ણ એટલે શું ? કૃષ્ણ એટલે કોણ ?
"સાચું કર્મ કરવા માટે આપણને ઉત્સાહિત પ્રોત્સાહિત કરે. ખોટું કરતાં અગાઉ દસ વખત ના પાડે એ કૃષ્ણ."
જો આવું તમને ન થતું હોય તો ચેતવાની જરૂર છે. અટકવાની જરૂર છે. જાતને troubleshoot કરવાની જરૂર છે.
સાચું કરો. યોગ્ય કરો. પરિવારને સમય અને સહકાર આપો. સૌન્દર્યને માણો. પ્રકૃતિને પામો. તાકાતથી લડો. દંભ ટાળો. જેવા છો તેવા રહેવાનું પસંદ કરો. સંબંધોમાં કાતર લઈને નહી, ફેવીક્વિક લઈને જીવો. કોઈ આપણને facebook માં તો ઠીક પણ સાચી જીંદગીમાં ક્યાંક બ્લોક ન કરે તેનું ખાસ ધ્યાન રાખો. 
ભૂલ કરી છે ? તો ખરા દિલથી માફી માંગો. ભૂલ સુધારવાનો પ્રયત્ન કરો. વિવાદ થયો છે તો સંવાદ કરો. સંબંધો Reinstall કરો. રોજ રાત્રે આકાશમાં જુવો. ખરતા તારા દેખાય તો wish માંગો કે ન માંગો, પણ પરિવર્તન સિવાય કશું કાયમી નથી તેનો સ્વીકાર કરો.
ટૂંકમાં, કોઈનું દિલ દુભાવતા પહેલા અટકી જાઓ. રોજ સવારે ઘરના મંદિરમાં મૂર્તિમંત કૃષ્ણની સામે ઉભા રહીએ ત્યારે અરીસાની સામે ઉભા હોઈએ તેવી ફિલિંગ આવવી જોઈએ.
મનમાં ભરીને નહી, મન ભરીને જીવો.
ચારે દિશામાંથી વાંસળીના સૂર બેકગ્રાઉન્ડમાં સંભળાય તો તે દિવસે માનવું કે, આજે પણ જન્માષ્ટમી છે !
</text>
</doc>

ભુજંગ નાગની એક લાંબી વાર્તા સાથે આ ડુંગરની વાત જોડાયેલી છે .
તે વાર્તા અનુસાર , ભૂજિયો ડુંગર ભુજનો લશ્કરી રક્ષક હતો .
શેષપટ્ટનની રાણી સાગાઇએ ભેરિયા કુમારની સાથે મળીને નાગ લોકોના વડા ભુજંગ સામે બળવો કર્યો .
તે સંધર્ષ પછી ભેરિયાનો પરાજય થયો અને સાગાઇ સતી થઇ .
ભુજંગ જ્યાં રહેતો હતો તે ટેકરી ભુજિયા ડુંગર તરીકે જાણીતી થઇ અને નજીકનું શહેર ભુજ તરીકે ઓળખાયું .
આ કિલ્લાના એક ખૂણામાં એક નાનો ચોરસ મિનારો ‘ભુજંગ નાગ’ ને સમર્પિત છે , જે એક લોકકથા અનુસાર પાતાળના દેવ ‘શેષનાગ’ નો ભાઇ છે .
તે કાઠિયાવાડના થાન પ્રદેશમાંથી આવ્યો હતો , અને કચ્છને દૈત્ય અને રાક્ષસોના ત્રાસમાંથી મુક્ત કરાવ્યું હતું .
ભુજંગ મંદિર પણ દેશલજી પ્રથમના શાસન ( ૧૭૧૮ - ૧૭૪૦ ) દરમિયાન ભુજંગ કિલ્લાના બાંધકામ સમયે જ બંધાયુ હતું .
૨૦૦૧ ના ગુજરાતના ધરતીકંપમાં ભોગ બનેલા લોકો માટે ડુંગર પર એક સ્મૃતિવન અને સંગ્રહાલય બનાવવામાં આવ્યું છે .
તેમાં દરેક વ્યક્તિને એક એમ કુલ ૧૩ , ૮૦૫ વૃક્ષો સમર્પિત કરવામાં આવ્યા છે અને ૧૦૮ નાના જળાશયો બનાવવામાં આવ્યા છે .
<doc>
<docno>10.txt</docno>
<title>સરલ વ્યક્તિ સર્વત્ર આદરનું પાત્ર બની જાય છે...દંભી વ્યક્તિ સર્વત્ર અવિશ્વાસનું પાત્ર બની જાય છે..</title>
<text>
જૈ ન દર્શન 'કષાય' શબ્દની જે વ્યાખ્યા કરે છે એ નિહાળવા જ સ્પષ્ટ સમજાય કે આત્મ-કલ્યાણના અર્થી-મોક્ષના આશિક આરાધક માટે કષાયો કેવા ખતરનાક અવરોધરૂપ પરિબળ છે. જૈન શાસ્ત્રોમાં 'કષાય ' શબ્દની વ્યાખ્યા આ કરી છે: કષ= સંસાર અને આય=લાભ. જેનાથી જીવને સંસારનો લાભ થાય અર્થાત્ સંસાર ભ્રમણની પરંપરા લમણે ઝિંકાય એનું નામ કષાય. સારએ થયો આ વ્યાખ્યાનો કે કષાયો જીવની ભવપરંપરાનું-ચોર્યાશીના ચક્કરનું મુખ્ય ચાલક પરિબળ છે.

ક્રોધ-માન-માયા-લોભ: આ ચાર કષાયો પૈકી હવે આપણે વિચારવાનો છે માયા- કષાય. માયાનો અર્થ છે છળ-કપટ- વંચના યાવત્ દંભ. ભીતરી વ્યક્તિત્વ અલગ અને બાહરી વ્યક્તિ એનાથી સાવ અલગ: આ છે માયાનું- દંભનું સ્વરૂપ. પેલી હીંદી કહેવત દંભી વ્યક્તિનાં વ્યક્તિત્વ સાથે બિલકુલ બંધબેસતી થાય કે' મુખમેં રામ ઔર બગલમે છુરી.' અધ્યાત્મની દૃષ્ટિએ દંભના નુકસાનો પછી વિચારીએ તો ય એક વાત ચોક્કસ છે કે સામાજિક દૃષ્ટિએ, દંભનાં કારણે વ્યક્તિ સામી વ્યક્તિ માટે અવિશ્વસનીય બની રહે છે. દંભી વ્યક્તિ ભલે એ કેફમાં રાચતી હોય કે ' હું અન્યોને સીફતથી છેતરી શકું છું.' પરંતુ વાસ્તવિકતા એ છે કે એક-બે વારના આ સંદર્ભમાં યાદ કરવા જેવું છે કે' તમે એક વ્યક્તિને લાંબો સમય મૂર્ખ બનાવી શકો છો. પરંતુ દરેક વ્યક્તિને લાંબો સમય મૂર્ખ બનાવી શક્તા નથી.' વ્યક્તિની દંભી વૃત્તિ જ્યારે ખુલ્લી પડી જાય ત્યારે એની સ્થિતિ કેવી વિલક્ષણ- શોચનીય બની જાય એ જાણવું છે ? તો વાંચો આ માર્મિક રમૂજકથા:

સમ્રાટ તરફથી ભોજનનું આમન્ત્રણ મળતાં સંત રાજી રાજી થઈ ગયા. ત્યાં ભોજન ઉત્તમ મળશે એ આશાથી નહિ, બલ્કે સમ્રાટને આંજી દેવાની તક મળશે એ આશાથી તેઓ રાજી રાજી હતા. નિયત દિવસે બહુમાનપૂર્વક લેવા આવેલ સમ્રાટ સાથે સંત રાજમહાલયમાં પધાર્યા. એ સતત એ જ ફિરાકમાં હતા કે સમ્રાટને આંજી દેવાની તક ક્યારે મળે ? એવામાં ભોજન પૂર્વેની પ્રાર્થનાનો સમય થયો. સંતે તક ઝડપી લઈ લાંબી પ્રાર્થના કરી. એ સમયે તન્મયતાનો દેખાવ પણ એમણે એવો રચ્યો કે સમ્રાટ એમની ભક્તિભાવનાથી અંજાઈ જાય. એ પછી વારો આવ્યો ભોજનનો. એમાં પણ સમ્રાટને પ્રભાવિત કરી દેવા સંતે યુક્તિ કરી. સમ્રાટે જે જે ઉત્તમ મિષ્ટાન્નો માટે સંતને આગ્રહ કર્યો એમાંનું એક પણ મિષ્ટાન્ન એમણે સ્વીકાર્યું નહિ. માત્ર દાળ-રોટીનું સાવ સાદું ભોજન અતિ અલ્પ પ્રમાણમાં કરી સંત તુર્ત ઉભા થઈ ગયા. આશય એમનો એ હતો કે એમની ત્યાગવૃત્તિથી સમ્રાટ પ્રભાવિત થઈ જાય.

સત્સંગ બાદ સમ્રાટ સંતને એમની કુટિર સુધી વળાવવા આવ્યો. છેલ્લા નમન કરી સમ્રાટ હજુ તો કુટિરની બહાર નીકળ્યો ત્યાં જ સંતે શિષ્યને આજ્ઞાા કરી: ડ જલ્દી થોડી ભિક્ષા લઈ આવ. કકડીને ભૂખ લાગી છે.' શિષ્યે આશ્ચર્યથી પૂછયું: ' અરે ! આપ તો સમ્રાટને ત્યાંથી હમણા જ પધાર્યા છો. ત્યાં ભોજનની શી કમી હતી કે આ તુર્ત ભૂખ લાગી ?' સંતે કહ્યું: 'પાગલ ! ત્યાં તો સમ્રાટ પર મારે ત્યાગની છાપ ઉપસાવવી હતી. માટે જાણીને હું ત્યાં ભૂખ્યો રહ્યો હતો.' કુટિરની બહાર ઉભેલ સમ્રાટે આ સંવાદ કાનોકાન સાંભળ્યો અને એનાં મનમાંથી સંતની તમામ ઉત્તમ છાપ એક ઝાટકે ધરાશાયી થઈ ગઈ. સમ્રાટે કુટિરમાં પ્રવેશી મર્મભેદી ઘા કર્યો કે' મહાત્માજી ! તો પછી ભોજનની જેમ પ્રાર્થના પણ તમે ફરી વાર કરજો. કારણકે એ દીર્ઘ પ્રાર્થના પણ તમે મને આંજી દેવા જ કરી હશે, પ્રભુને રીઝવવા નહિ.' સંતની હાલત કારો તો લોહી ન નીકળે એવી થઈ ગઈ.

જે દંભ-માયા વ્યક્તિને અન્યો સમક્ષ આવી પછડાટ આપે છે એ માયા અધ્યાત્મની - ધર્મની દૃષ્ટિએ તો આનાથી અત્યંત ભયંકર પછડાટ આપે છે. ' અધ્યાત્મકલ્પદ્રુમ' ગ્રન્થકાર સાતમા અધિકારમાં એનો નિર્દેશ કરતાં જણાવે છે કે: 'હે સાધક ! જો તું શાસ્ત્રાભ્યાસ-ધર્મક્રિયા-ઉગ્ર તપશ્ચર્યા- ક્ષમાશીલતા વગેરે ધર્મો પણ દંભ રાખીને કરે છે તો એનાથી તને કાયકલેશ સિવાય કાંઈ જ લાભ નહિ થાય અને તને ભવાંતરમાં એ શાસ્ત્રાભ્યાસાદિ ધર્માલંબનોની પણ પ્રાપ્તિ નહિ થાય !' કેવી કડક રજૂઆત કરાઈ છે આ સંબંધી શ્લોકમાં માયાવી બનશો તો તરવાનાં આલંબનો પણ તમને તારી નહિ શકે અને જન્માંતરમાં તો એ આલંબનો ય મળવા અશક્ય બની જશે.

આપણી ધર્મસાધનાને જો ફલદાયી બનાવવી હોય તો આપણે દંભને-કપટને 'દિલનિકાલ' કરવું જ જોઈએ. સ્વયં પ્રભુ મહાવીર દેવ ઉત્તરાધ્યયન આગમમાં ફરમાવે છે કે 'સોહી ઉજ્જુભૂયસ્સ, ધમ્મો સુદ્ધસ્સ ચિટ્વઇ.' મતલબ કે જે સરલ-કપટરહિત આત્મા છે એની જ શુધ્ધિ શક્ય છે અને જે શુધ્ધિ પ્રાપ્ત કરે છે એનામાં જ સાચો ધર્મ ટકી શકે છે..

છેલ્લે એક વાત: સરલ વ્યક્તિ સર્વત્ર આદરનું પાત્ર બની જાય છે. દંભી વ્યક્તિ સર્વત્ર અવિશ્વાસનું પાત્ર બની જાય છે.
</text>
</doc>
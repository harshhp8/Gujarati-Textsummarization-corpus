<doc>
<docno>19.txt</docno>
<title>શું છે 'ટૂલકિટ પોલિટિક્સ'</title>
<text>

વાત ટૂલકિટ પોલિટિક્સની થઈ રહી છે. હકીકત એવી છે કે, ભાજપના પ્રવક્તા સંબિત પાત્રાએ એક પત્રકાર પરિષદ યોજી અને કોંગ્રેસ પર આક્ષેપ કર્યા. મંગળવારે ભાજપે કોંગ્રેસ પર કોરોના મહામારી દરમિયાન દેશવાસીઓમાં ભ્રમ ફેલાવવાનો અને વડાપ્રધાન નરેન્દ્ર મોદીની છબી ખરડવાનો આરોપ લગાવીને સંકટ સમયે વિપક્ષી દળ ગીધ સમાન રાજકારણ રમી રહ્યું હોવાનો આક્ષેપ કર્યો હતો.

સંબિત પાત્રાની પત્રકાર પરિષદ બાદ ભાજપના નેતાઓએ પણ આ મુદ્દે ટિપ્પણી કરી હતી અને સોશિયલ મીડિયામાં ભાજપના આઈટી સેલ દ્વારા કોંગ્રેસ એક્સપોઝ્ડ એવો હેશટેગ વાયરલ કરવામાં આવ્યો હતો.

ટૂલકિટ કોઈ ગેરકાનૂની પ્રવૃત્તિ કે કોઈ સિક્રેટ હથિયાર નથી હોતું. તે એક સામાન્ય યાદી હોય છે. ટૂલકિટ એટલે કોઈ પણ સૂચનાઓની યાદી. ટૂલકિટને સરળ ભાષામાં સમજીએ તો જેવી રીતે નવરાત્રીમાં પાર્ટી પ્લોટના સંચાલકો આયોજન કરે છે અને આ દરમિયાન કઈ કઈ બાબતોનું ધ્યાન રાખવાનું છે કેવી રીતે કામ કરવાનું છે તે અંગે એક સિસ્ટમ બનાવે અને તે યાદી સ્વરૂપે રજૂ કરે તેને ટૂલકિટ કહી શકાય. કોઈ કંપની પણ આવી યાદી બનાવીને પોતાની માર્કેટિંગ ટીમને આપી શકે છે. 

ટૂલકિટને સિક્રેટ મિશન તરીકે પ્રસ્થાપિત કરવાની શરૂઆત ત્યારે થઈ જ્યારે દિલ્લીમાં આંદોલન કરી રહેલા ખેડૂતોને વિદેશમાંથી સમર્થન મળવા લાગ્યું હતું. વાત એવી હતી કે, દુનિયાભરમાં ગ્લોબલ વોર્મિંગની લડાઇનો ચહેરો બનેલી બાળકી ગ્રેટા થંબર્ગે ખેડૂતોના આંદોલનના સમર્થનમાં ટ્વીટ કર્યું હતું અને એક ટૂલકિટનું ગૂગલ ડોક્યુમેન્ટ રજૂ કર્યું હતું. જેમાં તેણે લખ્યું હતું કે, આપણે જેટલા પણ ખેડૂતોના હિત માટે લડી રહ્યા છીએ તે બધા એક કેમ્પેઇન કરીશું. તેણે કેટલાક હેશટેગ પણ સૂચવ્યા હતા કે, આ હેશટેગનો ઉપયોગ કરીને ટ્વીટ કરીશું જેથી ખેડૂતોના અવાજને વાચા મળે. જોકે, ગ્રેટા થંબર્ગે જાહેર કરેલી આ ટૂલકિટ કોઈ નવી ચીજ નથી. જે કોઈ પણ મુદ્દે આંદોલન ચલાવે છે તેની ટૂલકિટ જારી કરે છે. ગ્રેટા ગ્લોબલ વોર્મિંગ સામે મોટી લડત ચલાવી રહી છે. આ માટે પણ તેણે ટૂલકિટ જાહેર કરી હતી. ગ્રેટાની ટૂલકિટ બાદ ભાજપને મુદ્દો મળી ગયો હતો અને ખેડૂત આંદોલનને સમર્થન કરનારાઓ પર ભાજપે આક્ષેપ કર્યા હતા. 

જગજાહેર રીતે આપવામાં આવેલી ટૂલકિટને ભાજપ એવી રીતે પ્રસ્તુત કરી રહ્યુ હતું કે, તેણે કોઈ મોટા સિક્રેટનો પર્દાફાશ કર્યો હોય. જોકે, હકીકતમાં આવું કોઈ ષડયંત્ર હોય તો ટ્વીટરમાં જાહરેમાં શા માટે લખે? વાસ્ત્વમાં દરેક રાજકીય પાર્ટી સોશિયલ મીડિયામાં કેમ્પેઇન ચલાવે છે અને તે માટે પોતાની આઈટી સેલની ટીમને એક સૂચના આપવામાં આવે છે કે, તમારે આ રીતે કામ કરવાનું છે. આ સૂચનાને જ ટૂલકિટ ગણાવીને તેના પર રાજનીતિ શરૂ કરી દેવામાં આવી છે. આ રાજનીતિને કારણે દેશને કોરોનાથી બેધ્યાન કરવામાં આવી રહ્યો હોય તેવું લાગી રહ્યું છે. 
</text>
</doc>
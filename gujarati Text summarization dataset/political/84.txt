કોંગ્રેસમાં કકળાટઃ પ્રદેશ પ્રમુખ અમિત ચાવડાના રાજીનામાની માંગ

ગુજરાતમાં પેટાચૂંટણી ટાણેજ કોંગ્રેસમાં ધતીંગ જોવા મળી રહ્યા છે. ગઈ કાલે બાયડ બેઠકના વિસ્તારમાંથી 50થી વધુ કોંગી કાર્યકરો ભાજપમાં જોડાયા છે. અને અમદાવાદમાં પણ 15 જેટલા કોંગી હોદ્દેદારોએ કોંગ્રેસ સાથે છેડો ફાડ્યો છે. વળી જયરાજસિંહનો વિવાદ તો છે જ એવામાં કોંગી કાર્યકરોએ પ્રદેશ પ્રમુખ અમિત ચાવડાના રાજીનામાની માંગ કરી છે.

કોંગ્રેસના પ્રદેશ પ્રમુખ સામે કાર્યકરોએ વિરોધનો સૂર ઉઠાવ્યો છે. કોંગ્રેસના નેતાઓની નારાજગી બાદ પ્રમુખ સામે ધીરે ધીરે કાર્યકરોનો આક્રોશ વધી રહ્યો છે. જેને પગલે કાર્યકરોએ અમિત ચાવડા પ્રમુખ પદેથી રાજીનામુ આપે તેવી માંગ કરી છે. 

પ્રમુખ પદથી અમિત ચાવડા રાજીનામાની વાત કોંગ્રેસના વ્હોટ્સએપ ગ્રુપમાં વહેતી થઈ છે. કોંગી કાર્યકરોએ અમિત ચાવડા સામે વિરોધ વ્યક્ત કર્યો છે. પ્રમુખની કાર્યશૈલી સામે પણ કાર્યકરોએ વિરોધ નોંધાવ્યો છે. કાર્યકરોએ રજૂઆત કરી છે કે પક્ષને વધુ નુકસાન થાય તે પહેલા અમિત ચાવડા પાસેથી રાજીનામું માંગી લો. 

વળી કાર્યકરો દ્વારા એવી પણ વાત વહેતી થઈ છે કે પ્રમુખ જ પક્ષને નુકસાન પહોંચાડી રહ્યા છે. વર્ષોના વફાદાર સાથીઓ પક્ષ છોડીને અલવિદા કહી રહ્યા છે ત્યારે પ્રમુખની કાર્યવાહી ખરેખર નીંદનીય છે. 
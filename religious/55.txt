સુતક’ એટલે શું?

સુતક એટલે સરળ ભાષામાં શુદ્ધિ. પંચમહાભૂત દેહમાંથી કોઈપણ વસ્તુનો પ્રવેશ અથવા નિકાસ થવા પર જેમ આપણે શરીરની શુદ્ધિ કરીએ છીએ, દાખલા તરીકે વાળ કપાવવા ઉપર આપણે પાણીથી વાળ ધોઇએ છીએ, નાક અથવા કાનમાંથી મેલ નીકળતા આપણે પાણીથી તેને સાફ કરીએ છીએ, આંખમાંથી ચીપડા નીકળતા તથા મોઢા માંથી ઉલટી થતા આપણે આંખ અથવા મોઢાને સાફ કરીએ છીએ, મળ-મૂત્ર સંડાસ થતા આપણે તેને પણ પાણીથી સ્વચ્છ અને શુદ્ધ કરીએ છીએ, તથા બીજી પણ અન્ય ક્રિયાઓમાં પ્રવેશ અથવા નિકાસમાં શુદ્ધિ કરીએ જ છીએ.

તે જ રીતે બાળકનો જન્મ થતા તથા જીવનો દેહમાંથી ઉત્સર્ગ થતા તેની પણ શુદ્ધિ કરવી જરૂરી હોય છે. અને તેને આપણે સુતક તરીકે ઓળખીએ છીએ. સુતકની વિશેષ વિગતો આપણને હિંદુ સનાતન ધર્મના ગરુડ પુરાણના છઠ્ઠા અધ્યાયના પાંચમા ખંડમાં જોવા મળે છે. તે જ હિન્દુ શાસ્ત્રોમાં માનવામાં આવે છે.

સુતક પાળવાથી મૃત્યુ પામેલા જીવની સદગતિ થાય છે અને તે જીવ અન્યયો નીમાં ભટકવાના ત્રાસમાંથી મુક્તિ મેળવે છે. અને વૃધ્ધિ સુતકમાં જીવને પરમ શાંતિ મળે છે. જ્યારે તે સુતક પાળનારને જીવના ઋણમાંથી મુક્તિ મળે છે. ભગવાને ગરુડજીને વધુ માહિતી આપતા જણાવ્યું છે કે, સુતક બ્રાહ્મણને ૧૦ દિવસનું, ક્ષત્રિયને ૧૨ દિવસનું, વૈશ્યને ૧૫ દિવસનું તથા શુદ્નને ૩૦ દિવસનું લાગે છે. તથા અન્યોને ૧૦ દિવસનું લાગે છે.

સુતકની ગણતરી મૃત્યુના દિવસથી જ કરવામાં આવે છે. પરંતુ અગ્નિહોત્રી બ્રાહ્મણોમાં જ્યારે અગ્નિ ચાંપવામાં આવે ત્યારથી ગણવામાં આવે છે. સુતક ૧ થી ૪ પેઢીનું , ૫ થી ૮ પેઢીનું, ૯ થી ૧૨ પેઢીનું, અને ૧૩ થી ૧૬ પેઢીનું એમ અલગ અલગ રીતે લાગે છે. સુતકમાં જે કામ ખૂબ જ જરૂરી હોય જેના ના કરવાથી જાન માલનું નુકસાન થાય તેમ હોય તેવા એક વિશેષ કામની વિશેષ છૂટ વિશેષ સ્થિતિઓમાં આપવામાં આવેલ છે.

સુતક ક્યારે પણ ફોક થઈ શકતું નથી એટલે કે જો જન્મ અથવા મૃત્યુ ના સમાચાર સમયસર ન મળે પરંતુ સુતક ના દિવસો પસાર થઈ જાય પછી મળે તો પણ જ્યારે સમાચાર મળે તે દિવસથી ગણીને પાળીને પુરુ કરવું જ પડે છે. પરંતુ જે મનુષ્ય નું મૃત્યુ આપ ઘાટ અથવા જીવન ટુંકાવવાથી થયેલું હોય તેને સુતક લાગતું નથી અને તે ગણાતું પણ નથી. માત્ર એક જ માથાબોળ સ્નાનથી સુતક છૂટી જાય છે.

સુતક નિર્ણયોમાં ઘણી બધી વૈવિધ્યતા રહેલ છે જે જવલ્લેજ બનતી ઘટનાઓથી સર્જાય છે, માટે બધી જ વસ્તુઓનો ઉલ્લેખ અહીં ન કરતા માત્ર જરૂરી અને સામાન્ય ઘટનાઓથી સર્જાતા સુતક ના નિયમોનો ઉલ્લેખ કરવામાં આવ્યો છે જેની નોંધ રાખવી. સુતકમાં એક દિવસ એટલે એક દિવસ અને એક રાત્રી તેમ ગણવુ.
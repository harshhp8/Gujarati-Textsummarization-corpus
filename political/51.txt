વેક્સિનની અછત એ સમસ્યા છે, કોઈ 'ઉત્સવ' નહીં : રાહુલ ગાંધીએ PM મોદી પર કર્યો આડકતરો પ્રહાર

ભારતમાં કોરોના વાયરસની બીજી લહેર વધુને વધુ ઘાતક બનતી જઈ રહી છે ત્યારે વેક્સિનની અછત મુદ્દે રાહુલ ગાંધીએ નરેન્દ્ર મોદી પર તીખા પ્રહાર કર્યા છે.

ભારતમાં કોરોના વાયરસની બીજી લહેરમાં ઘણા બધા રાજ્યો દ્વારા ફરિયાદ કરવામાં આવી રહી છે કે વેક્સિન આપવા મામલે જુદા જુદા રાજ્યો વચ્ચે ભેદભાવ કરવામાં આવી રહ્યો છે. એવામાં પીએમ મોદીએ કહ્યું છે કે આપણે ટીકા-ઉત્સવ મનાવવો જોઈએ. પીએમ મોદીના આ નિવેદન પર રાહુલ ગાંધીએ પ્રહાર કર્યા છે. રાહુલ ગાંધીએ ટ્વિટ કરીને કહ્યું કે કોરોના સંકટ વચ્ચે વેક્સિનની અછત એ એક ગંભીર સમસ્યા છે, 'ઉત્સવ' નથી. પોતાના દેશવાસીઓને ખતરામાં નાંખીને વેક્સિનની નિકાસ કરવી એ કેટલી યોગ્ય છે? કેન્દ્ર સરકાર બધા રાજ્યોને કોઈ પક્ષપાત વગર મદદ કરે. આપણે બધાએ સાથે મળીને આ મહામારીને હરાવવી પડશે. 